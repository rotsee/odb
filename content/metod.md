# Metod och kommentarer

De flesta av de hundratalet lagändringarna i Offentlighets- och sekretesslagen (OSL) under den här mandatperioden är var för sig – med några undantag – oftast ganska små. Få av dem förändrar ensamma insynen i svenska myndigheters arbete så mycket att det förtjänar några rubriker. Men om var och en av dem inskränker öppenheten bara något, så riskerar de att sammantaget driva samhället mot ökad slutenhet.

För att få en bild av hela lagändringspusslet, har vi byggt en databas över lagändringar i OSL, med start i början av innevarande manadatperiod. Databasen innehåller omkring 200 lagändringar, klubbade sedan början av förra mandatperioden. Den första ändringen i databasen trädde i kraft den 1 januari 2019, och de sista har fortfarande inte börjat gälla.

Databasen innehåller alla substantiella ändringar av lagtexter, men inte vissa rubrikändringar, korrektur (ändringar av ändringar), eller annat som är av mer administrativ karaktär. Vi har kodat varje ändring (både tillägg, omformuleringar och strykningar) som ”ökad”, ”minskad” eller ”oförändrad” sekretess. Då framträder en tydlig bild av ett gradvist mer slutet samhälle.

Även texten i ändringsförfattningarna har sparats i databasen, så att vi kan göra exempelvis nyckelordssökningar och annan textanalys. Totalt har det skrivits över en halv miljon tecken ändringsförfattning hittills under mandatperioden – motsvarande en kortare roman. Den texten ger en bild av i samband med vilka termer eller ämnen sekretessen skärps respektive luckras upp. 

Vi samlar även in en del metadata, såsom listan över förarbeten för varje ändringsförfattning. Det är med stöd i de listorna vi påstår att EU-lagstiftning urholkat den svenska offentlighetsprincipen.

Tre år är en för kort tid för att börja tala om trender i datan, men vi har jämfört våra slutsatser med två tidigare kartläggningar (för 10 respektive 20 år sedan), och med reservation för att vissa metodskillnader gör jämförelser osäkra, tycks det preliminärt ändå som att andelen lagändringar som leder till ökat sekretess har ökat över tid. Den databasstruktur vi nu byggt upp låter oss fortsätta följa utvecklingen, för att se om utvecklingen fortsatt går mot ett slutnare samhälle, eller om vi kan se en annan tendens i datan under nästa regering.
